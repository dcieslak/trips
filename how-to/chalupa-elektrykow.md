Chałupa Elektryków
==================

jest to moja prywatna instrukcja obsługi Chałupy Elektryków dla osób, które nie wiedzą za bardzo o co chodzi. nie jest to nic oficjalnego, więc nie może stanowić dowodów w dyskusji z bacą, który to ma władzę absolutną. :-)

podstawowe informacje
---------------------

* **lokalizacja**
	* Polany Surowiczne, Beskid Niski
	* N 49st 27'03.6'', E 21st 52'49.6''
* **godziny otwarcia**
	* dostępne są na [stronie klubu](http://styki.ee.pw.edu.pl/) - chałupa jest zazwyczaj otwarta w wakacje, długie weekendy, na sylwestra i inne
* **właściciel**
	* KTE Styki

możliwość dojazdu w okolice
---------------------------

* **autostop** - do dowolnego punktu
* **własny transport**
	* zalecany dojazd do Woli Niżnej i zaparkowanie na parkingu przy szlaku kurierskim JAGA-KORA
	* osoby lubiące łamać zakazy wjazdu i płacić mandaty mają do dyspozycji parking poza płotek (tylko za zgodą bacy) - po deszczu lub zimą może być jednak problem z wyjazdem
* **transport zbiorowy**
	* bezpośredni [neobus](http://neobus.pl) z Warszawy do Rymanowa Zdroju - rezerwacja jest konieczna
	* opcja z przesiadkami - zazwyczaj w Krośnie - [rozkład jazdy PKS](http://www.e-podroznik.pl/)

powrót z chałupy
----------------

* tak samo jak dojazd, ale na odwrót

dojście do chałupy - trasy piesze
---------------------------------

* przy dojeździe do **Woli Niżnej** - przejście w stronę wschodnią za miejscowość, a następnie:
	* trasa przez **Biskupi Łan**
		* jak się skończą zabudowania w Woli Niżnej to po lewej stronie drogi (na północ) mamy drogę polną (słabo widoczną - jest w krzakach), jest to jednak pierwsza droga w lewo poza miejscowością - na tej drodze leżą charakterystyczne płyty betonowe „gofry” (powiwnny…)
		* skręcamy w opisaną drogę i idziemy pod górę
		* na górze droga idzie płasko przez łąkę - trafiliśmy wtedy na Biskupi Łan
		* jeśli droga będzie się rozgałęziać, to zawsze trzymamy się prawej strony
		* jak dojdziemy do Potoku Surowicznego (już po zejściu) to dalej idziemy prosto drogą mijając po prawej stronie nową drogę leśną (Beskidzką Trasę Kurierską JAGA-KORA) - my idziemy cały czas wzdłuż Potoku Surowicznego
		* chałupa będzie widoczna po północnej stronie drogi
	* trasa **Beskidzką Trasą Kurierską JAGA-KORA**
		* idziemy w kierunku wschodnim aż trafimy na granicę kultur leśnych / informację o Beskidzkiej Trasie Kurierskiej JAGA-KORA oraz parking
		* idziemy powyższą drogą na północ ile się da, a jak trafimy na skrzyżowanie (tuż za przejściem nad Potokiem Surowicznym) skręcamy w prawo (na wschód)
		* idziemy aż dojdziemy do Chałupy Elektryków, będzie widoczna po północnej stronie drogi
* przy dojeździe do **Rymanowa Zdroju** (alternatywnie - dalsze pksy / stop / inne)
	* wysiadamy na przystanku Rymanów Zdrój Góra, jeśli nie uda się tego dokonać to idziemy na południe aż dojdziemy do mostu na rzece Tabor - za nim należy skręcić w lewo i trzymać się czerwonego szlaku i Beskidzkiej Trasy Kurierskiej JAGA-KORA
	* po pewnym czasie będzie rozgałęzienie na czerwony szlak w lewo (południowy-wschód) i także czerwoną Beskidzką Trasę Kurierską JAGA-KORA na południe - idziemy tym ostatnim cały czas prosto, aż dojdziemy do Chałupy Elektryków
	* według niektórych relacji trasa ta może być kłopotliwa przy słabej orientacji w terenie i warunkach zimowych - latem da się spokojnie iść.
* trasa z **Puław Dolnych / Górnych**
	* dostajemy się do Puław Dolnych
	* spacerujemy na południe aż dojdziemy do miejsca na wysokości Wernejówki - wtedy należy przekroczyć Wisłok
	* przechodzimy przed zabudowaniami i kierujemy się dalej w kierunku południowym - należy uważać na wysokie trawy - spokojnie do 2m wysokości - jeśli na nie trafimy to znaczy, że są takie na całej długości drogi i należy sukcesywnie je ugniatać, aż dostaniemy się do drogi
	* idziemy cały czas na południe w kierunku Wisłoka - tuż przed nim będzie droga (opisana wyżej), na niej skręcamy w lewo (idąc nią Wisłok będzie po prawej stronie)
	* przekraczamy Wisłok, idziemy cały czas prosto aż dochodzimy do Potoku Surowicznego, wtedy skręcamy na zachód
	* idziemy cały czas prosto aż do Chałupy, będzie widoczna po północnej stronie drogi

ważne warunki pobytu
--------------------

* **nie ma prądu :-)** (wifi też nie ma - było o to dużo pytań)
* **nocleg jest darmowy**, wymagana jest jednak pomoc przy pracach na rzecz chałupy - dobrym zwyczajem jest też zostawienie datku w skarbonce - utrzymanie takiej chaty też kosztuje
* obowiązuje całkowity **zakaz spożywania alkoholu** w środku chałupy (na zewnątrz można)
	* osoby w stanie zagrażającym bezpieczeństwu chałupy lub innych osób (czyt. strasznie najebane lub w inny sposób niebezpieczne dla otoczenia) mogą zostać wyrzucone, ale to trzeba naprawdę się postarać…
* obowiązuje całkowity **zakaz palenia ognia** poza wyznaczonymi miejscami
* **nie ma ciszy nocnej** - gdy jest ciemno spotykamy się przy gitarach, gardłach i innych instrumentach
* większe grupy należy zgłosić wcześniej u bacy

warunki sanitarno-jakieśtam
----------------------------

* woda znajduje się w studni z żurawiem - zalecane jest przegotowanie przed piciem (jak zawsze), ale można i od razu.
* **toaleta jest w postaci 2-osobowej sławojki** (na dworze)
* **„wanna” jest w Potoku Surowicznym** - ciepła woda zależna od pogody (czyt. latem bywa ciepła) - nie wolno myć się przy studni!
* w chałupie **nie ma lodówki** (z racji braku prądu), a jedzenie trzymamy podwieszone - **zdarzają się myszy**, które potrafią przegryźć plecak

warunki kuchenne
----------------

* do dyspozycji jest kuchnia zlokalizowana w kuchni (logiczne)
* poprzez kuchnię rozumie się „palniki” oraz piekarnik - w kuchni pali się drewnem (które z kolei trzeba wcześniej pociąć i porąbać…), a rozpalanie nie jest takie banalne jak się wydaje!
* zalecane jest korzystanie z chałupowych naczyń oraz sztućców o ile baca nie postanowi inaczej (np z powodu bardzo dużej ilości gości i braku naczyń)
* poprzez naczynia rozumie się garnki, patelnie, talerze, miski i wszystko inne w rozmiarze zależnym od potrzeb kucharza
* po przygotowaniu posiłku należy swoje naczynia zabrać z kuchni, aby nie przeszkadzały innym gotującym
* brudne naczynia zanosimy na zmywak i myjemy je :-)
* pamiętajmy o innych - warto gotować razem, aby możliwie krótko zajmować kuchnię. do tego zawsze na kuchni powinien być ogólnodostępny wrzątek!

* naczynia, które wcześniej stały na piecu, mogą zostać postawione na stole czy ławie tylko na specjalnej podstawce (o to jak wygląda ta podstawka pytaj innych lub bacę)
* jedzenie pozostawione bez opieki w kuchni czy saloonie przechodzi na stan chałupy.

wyposażenie do chałupy
----------------------

* śpiwór, poduszka, inne
* karimata (zalecana, ale nie jest konieczna)
* latarka i zapasowe baterie
* miło jeśli przyniesiesz trochę świeczek :-) (białych długich, nie tilajty)
* coś do higieny osobistej
* ubranie na każdą porę - nocą piec jest wygaszany
* instrumenty muzyczne, śpiewniki… i wszystko inne potrzebne człowiekowi do życia.

* najbliższy sklep jest w miejscowości Posada Jaśliska - około 1h pieszo - warto mieć trochę zapasów ze sobą :)

